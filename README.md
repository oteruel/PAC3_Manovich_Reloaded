# PEC3: Assaig sobre dos casos d'hibridació

#### Anàlisi sobre dos casos nous d'hibridació d'acord amb el pensament de Manovich


Autora: Olga Teruel

Data: 26/5/2024

________________________________

## Contextualització

Aquest és un assaig centrat en la descripció de **dos casos moderns d’hibridació**, analitzats d’acord amb les idees que Manovich recull a *El software toma el mando*. En primer lloc, tractarem el projecte ***Symphony*** a càrrec de Gustavo Dudamel, consistent en una experiència immersiva on l’oient pot moure’s, gràcies a la realitat virtual, a través i per dins dels diferents instruments de l’orquestra. En segon lloc, parlarem de l’aplicació **EDpuzzle** la qual fusiona dins d’una mateixa plataforma la reproducció d’un vídeo, un sistema per avaluar-ne la comprensió, així com un informe estadístic dels resultats obtinguts. 

La **justificació** d’aquests dos casos es basa en el meu bagatge com a músic professional –violinista de formació– així com en la tasca docent que duc a terme des de fa set anys en un institut públic. He aprofitat el coneixement que tinc sobre aquests temes per trobar dues propostes de casos pròximes al meu camp d’estudi per tal de, per una banda, oferir una explicació més tècnica i rica en la meva anàlisi i, per l’altra, usar el coneixement fruit d’aquesta PAC en la meva pràctica professional diària. 

&nbsp;


## Introducció
  > El procés d’hibridació (...) ara com ara representa l’essència del disseny de medis. - Manovich (2013, pàg. 228)

Després del procés de remediació viscut pels antics medis –analitzat amb deteniment a l’anterior PAC–, els nous medis comencen a mutar, a adoptar i a integrar característiques d’altres medis i generen noves propostes mediàtiques, oferint experiències noves i coherents. Aquest procés rep el nom d’**hibridació** i constitueix el protagonista absolut de la nova estètica global. Amb ella, apareixeran un seguit de noves **espècies de medis** les quals trobaran diferents maneres de combinar les seves estructures de dades i els seus algorismes, cada vegada més diversos. 

&nbsp;


## CAS 1: Symphony

### Què és?
> L’híbrid ofereix noves formes de representar el món o de navegar per aquestes representacions. - Manovich (2013, pàg. 258)

*Symphony* és un projecte escrit i dirigit per Igor Cortadelles amb el suport de la Fundació La Caixa el qual neix amb la finalitat d’**acostar la música clàssica al gran públic**. Sota la batuta de Gustavo Dudamel, un dels grans director d’orquestra del panorama actual, la Malher Chamber Orchestra  interpreta peces de Beethoven, Mahler i Bernstein. 

Aquest projecte està marcat per un **fort component tecnològic**. L’espectador, gràcies a unes ulleres de realitat virtual i uns auriculars, pot moure’s per un espai sonor enregistrat en 3D i imatges 360º. En aquest espai pot acostar-se a diferents seccions  de l’orquestra, percebent el seu so de manera més directa, pot introduir-se dins dels instruments i revisar el seu interior, així com situar-se al mig del conjunt i observar i escoltar tot el que succeeix al seu voltant. 

A més, totes les imatges gravades amb **tecnologia 360º** es complementen amb **animacions 3D**, fruit de la col·laboració de l’estudi de Cortadellas amb grans noms del món audiovisual com  Glassworks, Visualice (Live action) i The Production Club.

&nbsp;

### La hibridació
El que trobem a Symphony va molt més enllà de la sincronització d’un vídeo amb un àudio. Poder moure’ns en l’espai, visualitzar les parts que més ens interessin i percebre auditivament els canvis sonors en funció de la nostra localització implica una interconnexió que no seria possible si l’àudio i el vídeo no s’haguessin **desvinculat dels seus medis originals**. 

Quan el cinema supera el cel·luloide i l’àudio fa el corresponent amb els vinils, CD i cintes de casset, passen a trobar-se en un punt comú: el **món digital**. En aquest nou escenari, la imatge i l’àudio són dades d’ordinador les quals desenvolupen tot un seguit de tècniques noves, abans limitades pels seus suports físics. 

> Aquesta cartografia de molts a un, de materials físics a estructures de dades, és una de les condicions que permet la hibridació de les tècniques de medis. - Manovich (2013, pàg. 269)

És aquest nou escenari qui **obre les portes a la hibridació** d’aquests dos medis. Els micròfons emprats en la gravació 3D permeten conèixer com sona l’orquestra des dels diferents punts on s’han ubicat. La gravació en vídeo de 360º permet situar-nos a qualsevol d’aquests punts, igual com ho faríem en un recorregut per Google Maps. Tenint ambdós materials en format de dades d’ordinador, és qüestió de vincular, per mitjà d’algorismes, cada so a l’espai sonor al qual pertany. 

Com a resultat, obtenim una experiència innovadora, global i plena, allunyada de la reproducció d’ambdós medis per separat. Tal com descriu Manovich (2013) parlant dels híbrids “les interfícies, tècniques i en última instància les pressuposicions més bàsiques dels diversos formats i tradicions de medis (...) es fusionen per oferir una **experiència nova** i **coherent**, que és diferent a experimentar els elements un per un” (pàg. 212).

&nbsp;

### Components fundacionals
Manovich, al seu llibre *El software toma el mando*, estableix dos components principals, pertanyents al món de la informàtica, per a comprendre els nous medis. El primer és l’**estructura de dades** que fa referència a la representació o format dels medis, el que podríem anomenar el contingut. El segon té a veure amb totes aquelles tècniques i processos que podem dur a terme amb aquestes dades, per tant, les opcions que ofereix la interfície. Aquestes queden recollides en forma d’**algorismes**: seqüència de passos ordenats que cal seguir per arribar a un determinat objectiu.

En funció d’on se centri la innovació –estructura de dades o algorismes– trobarem un tipus o altre d’híbrid. *Symphony* forma part dels híbrids que combinen ambdues estratègies. Per una banda, empra noves tècniques de navegació e interacció en poder situar l’oient en l’espai d’un vídeo i moure’s. Per l’altra, aquesta concordança extrema entre els diferents espais i com sona la música en aquest punt ens condueix a un nou format de medi. No és una pel·lícula ni tampoc és un enregistrament d’àudio. Junts, són una aproximació molt realista de l’experiència de situar-se dins de l’orquestra. 

> L’usuari entén que l’estructura de dades determina el tipus de contingut que pot crear i les operacions que poden emprar-se per a conformar-lo i modificar-lo. - Manovich (2013, pàg. 274)

Una de les derivacions interessants que comporta la separació entre estructura de dades i algorismes és el **model mental** que defineix en l’usuari. Segons Manovich, l’usuari d’aplicacions es construeix, sense necessitat de cap instrucció específica, una idea de com usar l’aplicació, quines possibilitats d’interacció hi ha segons el seu tipus de dades. En el cas de *Symphony*,  l’espectador comprèn, a mig camí entre la intuïció i l’experiència adquirida, que les interaccions amb l’audiovisual es faran a partir del propi cos i el seu moviment. No hi ha ratolí, no hi ha pantalla, no hi ha teclat… Estem nosaltres mateixos amb les ulleres de realitat virtual que ens acosten a un món diferent i el que neix de manera natural és moure’s en ell. Aquesta manera d’interactuar amb el medi, tant concreta, particular i poc extrapolable, forma part de les conegudes com a **tècniques específiques del medi**.  

&nbsp;



## CAS 2: EDpuzzle

### Què és?
EDpuzzle és una aplicació web centrada en l’**àmbit educatiu**, present a 190 països d’arreu del món i utilitzada per 2,6 milions de mestres i professors. El seu tret característic és utilitzar el **vídeo per a transmetre coneixement i avaluar-lo**. Sigui un vídeo de creació pròpia o importat d’alguna altra plataforma, com ara YouTube, el docent pot assignar diferents preguntes relacionades amb el vídeo o, fent ús de la recentment integrada intel·ligència artificial, pot generar-les automàticament, així com les seves respostes. 

A més, el professor gestiona tot un seguit d’ajudes a l’alumnat, com ara anotacions escrites o de veu per aclarir certs aspectes del vídeo, impedir que un alumne pugui avançar en la reproducció del vídeo fins que no respongui bé la pregunta, així com permetre les respostes orals. 

Aquesta proposta, centrada en **microlliçons**, és una magnífica opció per a respectar els diferents ritmes d’aprenentatge a l’aula, és flexible i promou una comprensió i retenció més profunda amb els vídeos de curta durada. A més, acosta el coneixement a l’alumnat en un mitjà que coneix, els agrada i és visualment atractiu: el vídeo. 

Finalment, el docent rep un seguit de **dades** que ajuden a detectar les dificultats i fortaleses del seu grup. A més del resultat final d’encerts i errors, EDpuzzle informa sobre quin percentatge de vídeo han vist, si s’han saltat algunes parts, el temps invertit en total i per pregunta, així com les vegades que l’estudiant ha hagut de tornar a veure una part de la lliçó. 

&nbsp;

### La hibridació
A *El software toma el mando*, Manovich proposa diferents enfocaments des dels quals podem definir què és un medi. En el cas de l’EDpuzzle, ens referim a una **plataforma de presentació i interacció** la qual conté un “conjunt de recursos que permet als usuaris accedir i manipular el contingut de diferents maneres” (pàg. 302).

En el món educatiu són moltes les plataformes que permeten avaluar un contingut a partir del sistema pregunta-resposta. Algunes d’elles són Kahoot!,  Genially, ThatQuiz, Wordwall i GoogleForms. Seguint la idea de la biologia evolutiva que Manovich trasllada a la teoria de la cultura del software, totes aquestes aplicacions formen part d’un mateix conjunt, la **subespècie de plataformes educatives** que funcionen a partir de formularis. Així doncs, no és d’estranyar que comparteixin algunes de les moltes tècniques disponibles. Ara bé, què fa especial a EDpuzzle dins d’aquest conjunt?

El que fa especial a EDpuzzle és **fusionar i interconnectar**, en una mateixa aplicació, **les possibilitats tècniques de diferents medis**. Per una banda, les preguntes no estan descontextualitzades sinó que es fusionen amb el vídeo, apareixent automàticament en moments clau decidits pel docent. Per l’altra, el docent pot modificar diversos paràmetres per regular el procés d’aprenentatge de l’alumnat, fet que defineix les possibles interaccions de l’estudiant amb la plataforma. Com a contrast, veiem aquest exemple: 

<span style="color:blue"> *El Josep, estudiant de 2n d’ESO, ha de veure un vídeo de YouTube per, després, respondre un formulari de Google amb preguntes sobre el contingut del vídeo. Finalment, ha d’enviar al professor una breu reflexió per mail sobre la nota que ha tret i aquells aspectes que més li han costat.* </span>

En aquest context d’aprenentatge, l’alumne fa ús de diversos medis nous, com ara els vídeos, els formularis en línia i el correu electrònic. Tanmateix, l’experiència és desglossada i compartimentada (veu el vídeo primer i després respon el formulari, va aturant el vídeo per canviar de pestanya i respondre les preguntes, busca dubtes sobre el vídeo fora de la plataforma on es troba…). EDpuzzle fusiona, dins de la mateixa plataforma, la visualització del material, la resolució de dubtes, l’avaluació i el feedback, tant al docent com a l’alumnat. Aquesta adopció de tècniques que inicialment pertanyien a medis diferents (vídeo, formulari, fulls de càlcul) fa de l’EDpuzzle un clar exemple d’**hibridació**. 

&nbsp;

### Components fundacionals
Recordem com Manovich insisteix a pensar en la hibridació dels medis a partir d’una concepció diferent del metamedi la qual tingui en compte els seus components fundacionals: l’**estructura de dades** (el contingut)  i els **algorismes** (les tècniques). En l’EDpuzzle trobem un tipus d’híbrid on el que destaca és, principalment, la manera de navegar i interaccionar amb els seus formats de medis (el vídeo, les preguntes, les estadístiques de respostes…). Així doncs, “la hibridació es produeix en la interfície d’usuari” (Manovich, 2013, pàg. 258).

Novament, la relació entre estructura de dades i algorismes genera en l’usuari, en aquest cas, l’alumnat, una **estructura mental** d’allò que pot fer. En veure un vídeo, la intuïció i experiència indiquen que serà possible reproduir-lo, aturar-lo, tirar endavant i endarrere i, possiblement, canviar la velocitat de reproducció. Per respondre preguntes, és altament probable que puguin fer una cerca en les anotacions escrites per mitjà de control + F, o copiar i enganxar parts del text, amb control + C i control + V, respectivament. 

Aquestes són només un exemple de les moltes tècniques independent del medi que conflueixen a l’aplicació EDpuzzle i que fan d’aquesta plataforma una eina intuïtiva i fàcil d’usar  per a l’alumnat. 

> La següent generació de medis (les aplicacions de software) assignen controls explícits a totes les eines que contenen. - Manovich (2013, pàg. 294)

Finalment, voldríem parlar d’un principi de la programació informàtica moderna que hem detectat en aquesta aplicació i del qual fa referència Manovich: l’ús de **paràmetres**. Un paràmetre és una variable que accepta diferents valors d’entrada per part de l’usuari. En el cas de l’EDpuzzle, el docent pot decidir tot un seguit de paràmetres que alteraran la interacció de l’alumne amb l'aplicació. Alguns d’aquests paràmetres són: permetre saltar parts del vídeo, bloquejar l’avanç a noves preguntes fins que les anteriors estiguin contestades correctament, decidir el nombre d’intents per preguntes, activar comentaris instantanis a les respostes, entre altres. 

________

## Conclusió
Quan els medis van desvincular-se del seu medi físic, la nova naturalesa digital els va permetre compartir un aspecte en comú: **ser codi**. En aquest estrenat ecosistema, els medis van començar a compartir tècniques que abans eren específiques de cadascun d’ells, vinculades a l’antic medi físic al qual pertanyien. 

Després del procés de remediació, amb el pas del temps els medis van anar desenvolupant-se, barrejant-se i mutant, augmentant la variabilitat i l’especiació. Els **híbrids** aparéixen com a **noves espècies de medis** les quals combinen les opcions de molts medis aïllats que existien prèviament. 

*Symphony* i EDpuzzle són dos exemples d’hibridació moderns: el primer, genera un nou tipus de format, fusionant vídeo, àudio i realitat virtual; el segon, unificant tècniques de diferents medis en una sola plataforma i, per tant, innovant en la manera com l’usuari interacciona amb el sistema. 

La multitud de nous medis que continuen apareixent dia rere dia és una mostra de l’**estima de la societat cap a aquesta nova proposta**, més global i consistent. En paraules de Manovich (2013), “la nova “estètica global” aplaudeix la hibridació de medis i la utilitza per a idear reaccions emocionals, impulsar discursos i conformar les experiències de l’usuari” (pàg. 225).

________

## Bibliografia

Adell, F. [Ferran] (2014). Técnicas de software, o cómo entender el software [entrada de blog]. *Blog de l’assignatura del Grau Multimèdia*.  http://multimedia.uoc.edu/blogs/fem/es/tecnicas-de-software-o-como-entender-el-software/

Adell, F. [Ferran] (2014). Remediación, multimedia e hibridación de los medios [entrada de blog]. *Blog de l’assignatura del Grau Multimèdia*.  http://multimedia.uoc.edu/blogs/fem/es/remediacio-multimedia-i-hibridacio-dels-mitjans/

Alberich-Pascual, J. [Jordi]. (18 de gener de 2018). Elementos de la creatividad multimedia: apropiación, remediación, hibridación. *Mosaic*. ISSN: 1696-3296 nº. 156. DOI: https://doi.org/10.7238/m.n156.1803

Manovich, L. [Lev] (2013). *El software toma el mando*. Editorial UOC.

Manovich, L. [Lev] (2005). *¿Qué son los nuevos medios?*. A L. [Lev] Manovich, *El lenguaje de los nuevos medios de comunicación* (p. 63-109). Barcelona: Paidós.

